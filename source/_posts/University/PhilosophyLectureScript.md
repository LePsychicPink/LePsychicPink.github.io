---
title: 哲學課 - Lecture 1 文字化
tags:
  - 溫帶維
  - university
categories: school
---

[Lecture1](https://www.youtube.com/watch?v=xYE4sx0dXdU&)

## 罷課

我唔會配合同學罷課。
如果同學罷課，係同學自己嘅選擇。
如果我冇理解錯的話，
罷課嘅目的係以學生犧牲自己學習機會，以逼使政府回應我們的訴求。
亦以犧牲自己學習機會，以道德的感召，希望社會上其他界別的人
如工人，商人，來罷市及罷工，以引起一個廣泛的不合作運動。
而逼使政府來回應訴求。
先不論會否成功，但這是個目的。
如果同學要求老師配合，老師就配合的話。
意指︰「你唔蒞上堂唔緊要，我哋之後補返比你，最後你又可以去考試，最後你又有 credit。」
即是如果你罷課跟沒罷課嘅結果係一樣的話呢，即係你冇犧牲到。
咁因為你而去罷工罷市嘅鄉親父老就慘了。
即是他們諗住你犧牲，他們又跟住犧牲啦。
點知原來你冇真係犧牲嘅。咁佢地就犧牲咗。
咁個麻煩就好大啦，故此我唔會配合同學罷課。

## 課程目的

41:40

本課程是中國哲學的入門課，所以「中國智慧之道」基本上是中國的哲學課。不是文化課，不是語文課，是哲學課。
基本是解決哲學問題，目的在於透過對中國哲學的初步掌握，擴闊同學的思想空間，深化同學對中國文化的了解。
中國哲學萌發於春秋戰國時期，當時的政治紛亂，價值系統崩潰，一般百姓生活的悲慘，逼使思想家提出有關治國，處世，理想社會等等的理論。
而這些理論包括了很多跨時代的原則性觀點，而且因為它們並非現代西方文化的產物，因此沒有現代西方文明的盲點。
所以透過對中國哲學 ◀DataCorrupted▶ 思想的空間。
另外，哲學也是構成文化的深層元素，了解中國哲學是掌握中國文化，特別是政治文化，留意，特別是政治文化的重要途徑。

簡單啲講，我想做乜呢？呢科係通識嘅課程。通識係蒞做乜架？點解要有通識呀？呢個字譯出蒞做「通識」好多香港人都講蒞笑架。「通識」？通通都識呀？
個個啲反應都係咁上下。即係講，你冇乜可能通通都識架嘛搞乜鬼嘢通識姐。係咪？呢個翻譯對香港人有特別理解，所以好多人唔了解通識做乜。
只係知道通識要蒞做乜呢？「擴闊視野」，點「擴闊」呢？係唔係比多啲資料大家呢？睇多啲嘢視野咪闊啲囉！我唔信架。
係而家我哋呢個社會入面重唔夠多資料呀？大家手上的 hand-held device 或者任何平板電腦，你要搵資料，㩒兩㩒，乜嘢資料你冇呀？
資料多係唔係就係表示你視野闊？我覺得唔係。我舉個例子，十幾年前，我（溫教授）啱啱蒞理工大學教書嘅時候，當時理工大學係一個好有錢嘅大學。
當時讀中國文化嘅課，唔一定要係香港讀。當時有一個 Program 叫 PUSIC 即係 PolyU Student In China。
意思就係，你哋可以係國內讀，當時我哋係上海有個 Centre，北京有個 Centre。有一年我同兩位同事帶住 150+位香港嘅 Polyu 學生，
去北大做所謂交流，其實就係想去讀呢個課。讀呢個讀，上面北大就當然招呼大家啦，有堂上，有地方住，有飯食，有旅遊，全部免費。哇呢，五個星期。
去北京玩五個星期，免費。返到蒞重有 credit。呢個係我哋 Polyu 啲錢多到使唔曬嘅時候所做嘅事。一年大概有三百幾個位。
當時我帶住 150+位同學上到北京，當然北大就招呼大家周圍旅遊啦，其中一個地方就係係北京近郊，豐台有個西漢墓。西漢嘅諸侯王墓。
大家會唔會聽落覺得有啲奇怪，諸侯王？秦統一六國重邊有諸侯？西漢重有諸侯？只係呢樣嘢都值得一看啦。
後來先發現點解呢？當劉邦打天下時，佢同六國遺民傾掂數，「幫我劉邦打天下，贏咗我比你哋六國復國。」
所以當時漢初係有部份六國遺民短暫復國，而復國時間有幾長？13 到 16 年。因為劉邦坐穩江山之後第一件事，就係去剿滅呢啲諸侯王。
「梗係啦天下係我嘅，比班諸侯王係到重得了嘅？」所以異姓封王從來唔係好事，一定要剿架。用咗 16 年時間剿曬所有諸侯王。
而我哋居然而家搵到個諸侯王嘅墓，意思即係咩呀？呢條友，趕得切復國得蒞又死得切。死得切不特止，重要起得切個靈墓。
而又比我哋搵到，係好難得架。而佢裏面，即係個諸侯王墓係照足咗周禮對諸侯王靈墓嘅規格要求。
天子七重槨，意思係咩呢？棺同槨係兩樣野，裝屍體果個係棺啦，咁個棺上面有一層石塞，叫槨。
天子七重就係指三重棺四重槨。三個木盒加四層石塞。（資料有指四棺三槨，或五棺二槨），就唔知有幾高。
但諸侯五重，結果有幾深呢，係兩層樓咁深。好宏偉嘅下地宮殿，所以儒家講厚葬係呢種程度嘅厚，你只係起個墓要起十幾年。
而且裏面嘅珍寶係好難得嘅嘢蒞，所以果次我哋去到，我哋好興奮，周圍望周圍睇，我係講啲老師。
啲同學去到點呢？一落車，大家只係做兩件事姐。急嘅去廁所，因為由北京去豐台都好遠吓。另外果啲就點呢？影相。
遊客蒞架嘛，而且影影都幾禽獸，即係可以有一個人舉起相機，就有一紮人衝去相機前面，好似我哋餵魚咁樣。
係池塘餵魚，你放一粒魚糧入去就有一紮魚衝埋去一樣，完全冇反省架，總之有嘢就衝埋去。
如是者就影咗好多呢啲一大紮人都係鏡頭面前嘅相，冇人分到邊幅打邊幅，我相信有不下幾百幅。
除咗做呢啲無聊嘢之外，入到去個導賞員開始解釋啦，呢啲係乜呢啲係乜。我哋就聽得津津有味，啲同學眈天望地。
眈天望地到一個地步係點呢，個導賞員係我見過最失落嘅導賞員。講嘢講到愈講愈細聲。冇人聽佢講嘢吖嘛。
咁到最後，「你們自己看吧」。佢地就自已走咗去。我哋呢啲做老師嘅面都唔知放係邊好。
我見班學生咁冇興趣，食飯時搵一個平時最多嘢講嘅，我問佢，「你有咩感想呀？」，我只係夠膽問感想，我唔夠膽問理解呀。我唔夠膽問有咩睇法。
香港啲記者都係咁啦，人哋屋企死人冧樓，家破人亡你問佢有咩感覺。即係只能夠有感想冇睇法。
我問佢有咩感想啦。佢嘅反應係所有香港旅客都會有嘅反應蒞︰「唓！香港都有啦！」
香港人旅行目的就是要證明香港乜都有，我去你到旅行係多餘嘅，香港乜都有，香港好勁。
我（溫教授）︰「『唓！香港都有啦！』？香港邊到有個咁嘅墓？」
同學︰「唓！一個墓姐！你唔係話呢個墓嘛？」
我（溫教授）︰「係呀。」
同學︰「深水埗，李鄭屋古墓。」
我（溫教授）︰「吓？果個？果個東漢架喎，呢個西漢架喎。」
同學︰「東漢西漢咪又係漢。」
我（溫教授）︰「果個係個地主嘅墓，呢個係諸侯王墓蒞架喎，兩個規格完全唔同。」
同學︰「咪又係有錢人。」
我（溫教授）︰「果個大咁多，呢個咁細。」
同學︰「咪大啲細啲。」
視野窄嘅人，只能夠睇到新啲舊啲大啲細啲有錢啲窮啲。只係見到表面物理上嘅差異。
佢睇唔到背後，文化上、哲學上嘅意涵。
所以當你睇一件事物睇得唔夠深。你就唔可能睇得夠闊。
要擴闊視野，首先要深化你嘅視域。視域唔夠深，視野就唔夠闊。
所以通識教育嘅目的，係深化你對事物嘅睇法，而哲學嘅研究就係幫助你睇到文化表象背後嘅深意。
以致你能夠掌握其精神面貌時，你可能睇得闊好多。
講多個例子，呢個例子真係幾乎斷氣。激死我咁制。
因為後來我哋同返啲北大專做呢啲活動嘅朋友傾開。
問「你哋你唔係成日都做開呢啲活動架。」
佢︰「係呀！我哋北大成日都做呢啲活動架。我哋又招待香港嘅同學，又招待台灣嘅同學，招待日本嘅同學，招待南韓嘅同學咁樣。」
我（溫教授）︰「好。咁你覺得呢幾個地方啲同學有乜分別呀？」
佢︰「得罪講句吖，香港嘅同學真係最差架。」
我（溫教授）︰「係呀？咁點差唔講吖，大家都知。咁其他果啲唔通唔係咁嘅？」
佢︰「真係唔係咁架。日本人蒞到，個個拎住 notebook，唔係電子架，十幾年前（2014 年的十幾年前）真係唔係電子。
個個都聽得好仔細，你講吖，跟住係咁記係咁記。然後係咁畫唔知畫乜架喎，知到乜就畫乜架喎。連導師都畫，（聽不清），記得好仔細啲人。」
完全唔會有啲失落嘅導賞員架。
佢話台灣學生蒞到，冇咁緊張，但問題問得好精闢。曾經有學生蒞到，有位女同學睇完之後就問︰「吖唔知有冇人盜墓呢？」
導賞員︰「有有有，有人盜過墓。」
跟住佢就再問︰「係改革開放前，定係改革開放後？」
哇，呢個問題即係問緊，改革開放有冇擺力係保護文物上面，即係改革開放係唔係純粹係一種經濟嘅改革開放，對於文明嘅保護政府有冇做任何嘢。
呢個問題問得好唔好係一回事，係起碼佢意識到當時改革開放係歷史上一個重要嘅進程。呢一個歷史進程對於文物保育有冇重要影響？佢想知道。
香港同學？聽都冇聽。呢個就係視域唔同，或者對文化了解唔夠深入導致嘅後果。
後來我帶班同學去承德，承德有個避暑山莊，清朝皇帝，一年有四五個月係避暑山莊過。因為滿洲人頂唔順北京嘅夏天。所以一到夏天佢哋就到承德避暑。
所以避暑山莊嘅設計同北京宮殿設計好唔同，但都係美輪美奐啦。我哋去到睇到都覺得好興奮。
結果當時又有位同學居然咁樣同我哋講︰「阿 Sir，如果知道係睇呢啲嘢，我哋就唔過蒞啦。」
因為由北京去承德都幾遠路
「早知係咁我哋就留係北京啦。」
我（溫教授）︰「點解呀？」
佢︰「唓呢啲嘢我睇過啦。」
我（溫教授）︰「吓？承德避暑山莊你都睇過？咁巴閉？你邊到睇過呀？」
佢︰「阿 Sir 你冇去過深圳咩？」
我（溫教授）︰「深圳？深圳邊到呀？」
佢︰「世界之窗囉。」
我（溫教授）︰「果啲模型蒞架喎。」
佢︰「大啲細啲。有乜分別？明知係睇呢啲，我去深圳得啦。」
呢個就係視野唔夠闊，你比多啲資料佢，佢都唔會得益。
所以我哋係呢到希望同學能夠對中國哲學嘅掌握，對文化上嘅表象有深入啲嘅了解。

## 文化

56:30
係講乜嘢係哲學之前我想講講乜嘢叫做文化。我哋要了解中國文化，或者係咩叫文化先。
「文化」呢個字被濫用到，其實大部份人都唔知佢點解。我哋一講起香港文化，大家會諗起啲乜嘢？
好奇怪架，你講香港文化，大家會諗起魚蛋呀，菠蘿油呀，奶茶呀。
我覺得奇怪點解會咁樣架呢。甚至早年少少呢，會諗起曾灶財啲字。大家知道曾灶財啦，九龍皇帝，你哋可能冇見過佢啲真跡。
有啲都重見過咁即係你都唔係太後生，我細個果陣時係連香港島果邊都見到架，我係香港島都見到曾灶財周圍係到寫架。
曾氏唔知乜鬼幾多世皇帝咁樣，佢明顯係一個精神有問題嘅人啦吓，不停寫呢啲字，結果佢呢啲字都成為香港嘅文化。
咁我就覺得奇怪啦，如果呢樣都係重有咩可以係呢。鐘樓啦乜嘢都係。
如果咁樣定義文化嘅話，其實佢意思只係一啲我哋熟習嘅嘢。菠蘿油我哋常常食，香港文化。曾灶財啲字我哋常常見到，又香港文化。
但係呢啲咁嘅文化同我哋行為冇好大關係。文化有另外一個意義而係對我哋蒞講起碼係呢個課程入面比較有關係嘅意思。
文化可以指乜嘢呢，可以指一個民族嘅人嘅行為嘅潛在指導。當我話某一樣嘢係你呢個呢民族嘅文化時，係講緊呢樣嘢係你呢個民族嘅人嘅潛在指導。
舉個例子，你哋隻手掂到啲好熱嘅嘢辣親你地會點做？縮，縮呢下係唔係文化？唔係，呢下係 instinct，本能，但你縮嘅時候同時你會做乜？
嗌，你點嗌法？有啲人會爆粗，我唔表演啦。爆粗得蒞點爆法？或者「哎呀」，廣東人好多都係「哎呀」，我唔知北方人係唔係都係「哎呀」啦。
廙東人中意嗌「哎呀」，美國人會點呢？「Shit」或者會蒞個 F 字。你會唔會「Shit」吖？好哋哋。「Shit」唔係本能，「Shit」係文化。
縮係本能，嗌都係本能，點嗌係文化。點嗌係同你本能幾乎一致，你唔會諗過先嗌架。一辣親你會唔會話︰「咦？Shit 好定係哎呀好？」
係唔會諗架，係你嘅行為潛在指導。係你諗都唔諗就會做嘅嘢就係你嘅文化。但係呢樣嘢通常係有一定嘅功能架。所以文化有佢一定嘅功用性。
例如「Shit」或者「哎呀」都係宣洩你嘅不滿嘅情緒嘅字眼蒞架，我好難設想有個民族辣親會忍咗佢。但你「哎呀」將個情緒宣洩咗佢。
係有佢嘅功能架，係經過設計架。所以文化有佢嘅功能性同佢嘅設計架。
例如係中國文化裏面，我哋嘅建築，無論南北一定係斜頂架，一定係琉璃瓦，磚頭，再唔係就禾旱草。總會係斜頂，跣水物料。
因為無論中國南北，都一定會落雪，南部就一定會落雨。落雨落雪你都唔可能有啲屋個頂係平嘅，好似個兜咁兜住。
墨西哥就係咁，墨西哥倒返轉，墨西哥佢啲屋全部一定係平頂，跟住有條邊兜住個頂架，有啲似我哋而家啲大廈頂咁樣架。點解要咁做法？因為墨西哥長年唔落雨，太陽好好架。
有隻啤酒叫 SOL，太陽啤，墨西哥啤酒，可想而知墨西哥幾好太陽。
墨西哥啲水邊度蒞架？佢唔靠落雨架，佢係靠北加洲山頂啲雪融咗之後呢，啲水流落地下水道，然之後地下流去墨西哥。墨西哥啲人打井，啲水由井度蒞架。
所以佢哋啲屋就一定係平架，要蒞曬鹹魚曬衫曬辣椒曬任何佢哋要曬嘅嘢。就好似我哋香港人咁樣，專門係天台曬嘢。
所以啲屋無人係斜頂琉璃瓦，呢個係文化，開頭係有設計，係為咗一個特定嘅目的而去設計出蒞。
但當佢第一次設計出蒞嘅時候呢，佢唔係文化，只係一個工具。當佢重複得夠多，多到一個地步，果個地方嘅人一諗起要起屋就要起斜頂，諗都唔使諗，一定起斜頂，咁呢樣嘢就成為咗佢嘅文化。
所以文化，佢嘅開頭係有佢嘅功能性，亦都要佢嘅功能夠好用，夠強，佢用得夠耐而成為咗普遍嘅文化。但換而言之，呢一種文化，有佢嘅問題。文化，我哋咁樣講法就有佢嘅問題。
第一，佢嘅功能性唔係永恆嘅，佢係有可能過咗某一個時代，佢再冇咗果種功能嘅時候，呢種文化就成為一種死嘅文化。
好似而家咁樣，中國起嘅屋重使唔使一定要斜頂琉璃瓦，唔需要啦，材料都唔同。我哋唔需要斜頂琉璃瓦蒞跣水，我哋鋼筋水泥夠。
所以如果而家你起一棟現代嘅大廈，重話要參照中國嘅頂，做到斜頂琉璃瓦，重要飛簷走壁呀？嘅人就覺得造作。係唔係？
你將一啲死嘅文化夾硬用係一個唔需要嘅處境入面，所以好多人對傳統文化持一種否定嘅態度。
傳統文化係現代冇功能，點解我重要恢復佢？點解我重要繼承佢？點解我重要學習了解佢？
除咗我八卦想知道清朝啲人點著衫之外，基本上我係唔應該去學習呢啲嘢，我唔會咁著架。你疏鞭吖笨。
重有呀！清朝人啲鞭呢，唔係我哋電視劇見到果啲咁架。清朝人大部份嘅鞭呢，你見到電視劇果啲呢，中間開光然後有條好粗好長嘅鞭果種呢全部係晚清時先係咁架。
而晚清邊啲人係咁呢，主要係軍人。果條鞭要蒞做乜架呢，係要蒞纏住條頸架。等同人打嘅時候一把刀劈落蒞嘅時候冇咁傷，有條鞭擋一擋。子彈就好難擋架啦，但係刀基本上都擋到。
之前果啲呢叫做呢個鼠尾鞭。鼠尾鞭大概係點樣架呢，冇咁多頭髮架。金錢鼠尾鞭係你後面大概有金錢咁大嘅一執仔頭髮，鼠尾咁長嘅鞭，係咁多架姐。
呢個就係西方人對中國人嘅鞭嘅印象。所以西方人畫中國人果條鞭呢畫得好肉酸架，我哋成日都講話︰「哇咁鬼肉酸，我哋清朝啲人都唔係咁樣嘅。無線啲電視劇果啲好靚架。」無線啲電視劇都係錯架 OK？
我哋知蒞做乜呢？其實真係好多時為興趣知下架渣。我哋冇乜必要一定要知架。
重有一啲唔好話死咗嘅文化，有啲重係一啲有問題嘅文化。有啲文化直頭係係我哋現代蒞講有負面價值嘅。
例如，婦女要纏足，扎腳。婦女纏足呢種咁嘅文化明顯係對婦女身體嘅一種殘害。純粹用蒞滿足男性一種好畸形好變態嘅性需要。我都唔明點解望住隻咁樣嘅好似薑一樣嘅嘢你會有性衝動。
如果係嘅話你真係買舊薑咪得囉？你好難見到舊薑話︰「哇，我有性衝動啦。」咁樣。呢個真係文化蒞架，係行為嘅潛在指導蒞架。真係你唔係果個時代你唔會明架。
呢啲我哋就揚棄咗架啦。好多傳統文化我哋係揚棄咗架啦。點解我哋重要去理解我哋嘅文化？其中一個好主要嘅原因，就係因為佢係我哋行為嘅潛在指導。
好多時候我哋點諗嘢，點做嘢，冇其他理由，只因為我哋係中國人。
舉個例子，係十幾年前我（溫教授）係美國賣過車。咁果陣時我間車行呢有個 manager，個經理呢都係唐人蒞架，都係中國人蒞。但係點樣唐法呢？佢基本上係美國出世嘅中國人。
佢父母係香港人，咁即係基本上中國得蒞係香港果隻中國。跟住佢地就去到美國生咗我 manager 出蒞。咁佢自細聽父母講廣東話，所以佢都識講廣東話嘅。
好奇怪嘅人，但佢基本上認為自己係美國人蒞架，佢認為自己係冇受任何中國文化嘅薰陶架。
結果有一日，佢著左對新嘅襪返工，有個純美國人，白人同事見到佢對新襪，就同佢講︰「Nice socks，靚喎對襪。」
結果佢點反應呢？佢話︰「係呀，10 蚊 3 對，（Sius?）買架。」大家聽到冇反應係咪？因為我哋全部都係中國人。人哋話我哋啲衫褲鞋襪靚，我哋梗係話比佢聽幾錢啦，係咪？
啲鬼佬就覺得好奇怪，果個白人就頂唔順，佢話︰「我唔得啦。唔係第一次架啦。我哋讚親你哋中國人啲衫褲鞋襪靚，你就話比我聽佢幾錢。點解你要話我聽幾錢姐？我唔想知幾錢。你可唔可以講多謝，『係呀我都幾中意呢種襪，得閒同你一齊你買吖。』咁樣，咩都好。你可唔可以唔好話我聽佢幾錢呢？」
結果呢個係美國大嘅中國人即刻就覺得︰「係喎！我做乜要話佢聽幾錢？」鬼拍後尾枕，一畫你衫褲鞋襪靚就要話人知佢幾錢。後來佢走蒞同我傾，因為佢知道我係比較接近中國文化根源嘅人。
就問我︰「點解我會樣架呢？」我話︰「梗係啦！對於我哋中國人蒞講，尤其是上一輩，衫褲鞋襪著上身，靚唔靚係好其次架。你買得佢抵唔抵至係最緊要架。特別係老華僑，你啲嘢一定要抵，唔抵就真係對唔住祖宗。」
所以佢話︰「係喎！」原來佢係不知不覺間，其實都好受呢種咁節儉嘅文化影響。佢唔能夠去擺脫呢樣野架。人哋一讚佢衫褲鞋襪靚佢就要咁講。
你設想下，我哋文化裏面有幾多嘢影響緊你點同你女朋友相處。睇下佢哋點睇男性嘅角色，你點睇女性嘅角色。文化上嘅影響就可能決定咗你今日帶你嘅女朋友去睇咩戲。
男人蒞架嘛，一家之主嘛，睇咩戲緊係我話啦。係咪？你睇下會點？咁後來學識啦，精啦。我忍你，你中意睇咩就睇咩啦，乜都問你自己冇主見。我係咪冇主見呀？我梗係有啦。我想睇呢樣我想睇果樣。但係我忍你。
到有一日，我真係成為一家之主，即係你嫁咗比我啦。我就唔忍啦。從來冇真係對異性嘅尊重，從來冇真係對異性平等嘅呢種咁嘅觀念。可能我哋蒞到呢一代冇啦下。你自己反省下啦。比喻蒞架姐。
真係我哋好多嘅行為，平日嘅行為，有好多你要去了解嘅時候，可能你訴諸返我哋嘅文化，即係你阿爸阿媽，即係乜嘢文化導致佢哋點睇嘢，而佢點樣 pass on 咗比你而你自己唔知。
政治上嘅文化，點解我哋冇統選呀？點解我哋冇民主呀？點解搞民主唔係我哋而家開始爭取呀？由晚清開始，孫中山開始爭取到而家今時今日呀。除左台灣有部份之外，我哋有屁民主呀？你話，邊到有吖？
香港爭取咗 30 年。……點解選舉委員會一定要過半數提名一個人呢？因為根據過往經驗呀，冇任何一個政治團體人數可以超過選委會嘅半數架。如果我要求半數以上先能夠支持到一個候選人嘅話呢。就冇一個政治團體可以話曬事啦，呃邊個？成個選委會超過一半係你共產黨欽點入去架啦。冇人個政治團體可以過半數？你講呀？Anyway，點解冇，係有理由架。而果個理由完全係曬韓非子果套治國方針裏面。我哋講韓非嘅時候會講。
點解我哋中國咁強烈嘅打壓言論自由？你唔好話我聽佢冇呀。點解我哋係中國大陸裏面咁多網站上唔到要翻牆？咁解咁多嘅資訊要制止？佢哋講話為國家安全，佢冇呃你架，佢真係咁諗架。佢真係覺得太多嘅資訊係危害國家架。但相反係西方就覺得︰唔係呀！再多嘅資訊都唔會危害國家。人民愈有自由去獲取自己嘅資訊。佢愈有空間去提出自己嘅意見。而因此人係愈自由架。亂可能會亂啲（笑），但我哋透過制度去 make sure 呢個「亂」係可以控制嘅。係有限度架，以至於果個國家係依然可以運作。嗱，點做法，其實各有各嘅前因，各有各背後嘅政治哲學。係中國，從來就冇人權嘅概念。中國有法家，有法治，但從來冇人權。冇人權嘅法治，係一個點樣嘅法治，你由韓非果套治國概念就可以睇得到。所以我哋唔好咁快邪魔化中國嘅執政者，無論係國民黨，共產黨，就算係民進黨，你邊個執政都好，只要係中國文化作為底子嘅執政者，佢都總有果種中國政治文化嘅背景，佢哋嘅思考好多時候係咁樣嘅思維。所以當你去了解中國政治文化嘅時候，儒家道家同法家嘅哲學思想，你要去了解。你唔好咁快邪魔化佢，佢哋係有理據去咁做，當然個理據係唔係一個最合理嘅理據，可以討論，我就唔完全同意。但你要理解點解佢會咁諗法，佢背後有條理路架，佢唔係隨便純粹為咗擁護自身嘅政權。佢唔係盲目去堅持自身嘅政權。點解要集權，點解要鞏固自己嘅政權，佢真係為咗國家架。但佢哋未必啱，但佢係有理由咁做。佢哋真係認為，權放咗比人民，係危險架。佢地真係咁認為，而佢哋咁認為係有啲理由。呢啲理由，就算你要對付佢，推翻佢，同佢拗，同佢駁，你首先要搞清楚佢點解咁諗先得架。咁呢個遲啲講完儒家講法家嘅時候大家會知道。
中國嘅政治傳統文化唔係純粹法家，係儒法混雜，但儒法混雜得蒞係儒表法裏定法表儒裏呢係有爭拗嘅。我嘅立場，係儒表法裏。即係儒家係被利用架。法家至係中國傳統政治文化嘅核心。呢一點我哋去到最後我會講。

## 哲學

最後哲學，點解要講哲學。首先哲學係乜嘢先？嗱哲學呢個詞，本身唔係中文，係中文字，「哲」係明白咁解，哲學就係一套明白嘅學問。但哲同學將呢個字拼埋唔係中國人做。係日文人想翻譯 Philosophy 嘅時候用嘅漢字，譯得其實麻麻地，有好多學者都想話「重新譯過啦」咁樣。因為點解呢，哲係講明白，但 Philosophy 就唔係呢個意思。Philosophy 係由兩個希臘字嘅字根組成。一個係 Philo，一個係 Sophia。Philo 係愛咁解，呢種係咩愛呢，佢唔係 Eros，Eros 係性愛，佢唔係博愛。Philo 係去一件事物你好鐘情，你好喜歡，你好重視果樣嘢，以至於你不停追求嘅果種愛，叫做 Philo。sophia 就係智慧，wisdom。Philo sophia 就係對智慧嘅一種追求。哲學就係對智慧嘅一種追求。佢唔係一種學蒞架。佢唔係一種好似化學，物理學，生物學咁樣嘅「學」蒞架。化學，生物學，物理學有一個特定嘅研究範圍。例如生物學研究生物現象，化學研究化學現象，物理學研究物理現象。你唔會見到物理學研究人點解生泡疹。但哲學唔同，哲學係凡人類意識所達嘅地方，你提出問題，你想去搵到答案，嘅呢個過程，就叫做 Philo sophia，即係話，係人生裏面你見到茫茫嘅宇宙，你唔知道人生存在為乜，你想得到答案，你追求答案，呢個過程，就係哲學。可以唔係咁偉大架。可以係你煮下飯，點樣可以煮得好啲呢。我發展一套煮食嘅哲學。訓教，訓訓下，周圍 un 蒞 un 去，唔舒服，點樣可以訓教訓得舒服啲呢？呢個都係疑問蒞架，你需要答案，你去搵答案，呢個就係你可以發展一套睡眠嘅哲學。當你去搵答案嘅時候，你可以用好多種方法，經過一段時間，人類發現，唯有理性且系統嘅方法（rational and systematic）先能夠比到我哋答案。故此，一個最…比較原始啲嘅哲學介定，就係凡人類意識所達嘅地方，我哋向自己提出問題，而我哋根據不理性且系統嘅方法去搵到答案嘅過程，去追求答案嘅過程，我哋就叫哲學。嗱如果係咁樣嘅話呢，你去到好多情況都會搵到答案，例如你求神問卜，你祈禱，你對人生有問題有疑惑，你祈禱求神問卜，結果有神啟，上帝突然間同你講︰「人生，是如此如此的。」咁樣，而又假定果個係真理蒞嘅，上帝真係向你顯現，你又真係得到真理，但係果個唔係哲學。哲學與否唔在於個答案真假，哲學與否在於你得到答案嘅過程係唔係理性同系統。所以我哋去搵中國第一個哲學家嘅時候，孔子點解係中國第一個哲學家？就係佢面對佢嘅社會問題，佢提出咗一個解決嘅方案。
12126
